---
title: "L'Italia in Lambretta"
date: "2020-09-10T09:00:00.000Z"
slug: /2020/09/giro-italia-lambretta
featured_image: ./featured.jpg
excerpt: "Giro d'Italia a passo di Lambretta"
author: miral
categories:
- viaggi
tags:
- tag/lambretta
- tag/italia
- tag/calabria
- tag/campania
- tag/emilia-romagna
- tag/lazio
- tag/liguria
- tag/lombardia
- tag/sardegna
- tag/sicilia
- tag/toscana
- tag/umbria
---

A Gennaio appena rientrati dalla Patagonia siamo stati contattati da un gruppo di giovani della nostra città con i quali ci siamo incontrati per parlare di viaggi.

Per questo incontro mi ero preparato molto materiale, ma dopo aver compreso i bisogni di questi giovani, ho calato la discussione sui loro sogni, sui loro desideri, sulle loro paure.

Nell'incontro con questi giovani è emerso che per loro è semplice affrontare un viaggio prendendo l'aereo e facendosi catapultare dall'altra parte del mondo, ma nello stesso tempo è emerso che risulta difficile affrontare un viaggio su due ruote anche solo per pochi gg, a meno che non lo si faccia in gruppo.

Sorridendo ci chiedevano sorpresi come fosse possibile che il venerdì prima di Natale fossimo a cena con amici in città, la domenica fossimo in Uruguay e dopo 6 giorni in sella alla nostra moto postassimo la foto davanti le colonne di Ushuaya. Per chi ha poco tempo come noi, sarebbe importante trovare la formula che permette di concretizzare questi grandi progetti.

Purtroppo formule particolari non ce ne sono. Se desideri viaggiare in moto avendo a disposizione poco tempo devi accumulare esperienza.

Servono a poco i tutorial o i consigli di amici, ma serve di più mettersi in viaggio, consumando pneumatici su pneumatici e riempiendo il passaporto di timbri. Solo così ci si prepara ad un viaggio, perché ognuno ha il suo modo di viaggiare. Non c'è un viaggio giusto o uno sbagliato, come non c'è una moto giusta o una sbagliata, ma c'è l'emozione comune a tutti i viaggiatori che si prova prima, durante e dopo un viaggio.

Osservando lo sguardo di un viaggiatore al suo rientro, lo noterete diverso perché dentro quegli occhi è rimasta l'espressione meravigliosa di ciò che la strada gli ha regalato. Più un viaggiatore vive intensamente il viaggio e più lo assimila e lo fa suo rimanendo indelebile nella sua mente.

Uscendo da questo incontro e salutando i ragazzi nel parcheggio della struttura che ci aveva ospitato, ho notato che solo uno di loro se ne è andato su una moto 125 cc, mentre gli altri si sono recati a casa con bici e monopattini elettrici o con il servizio pubblico e quindi mi sono chiesto:

- Quanto questi mezzi alternativi fanno bene ai ragazzi d'oggi, precisando che sono favorevole ai mezzi elettrici, se lo scopo è quello di limitare l'inquinamento?
- Quanto il mondo delle moto risentirà di questo?
- In un paese in cui le famiglie vivono sempre più in ristrettezze economiche, quanto inciderà nella scelta tra "moto e monopattino", tenendo conto che nel caso della moto occorre far fronte al costo per conseguire la patente e al relativo acquisto e mantenimento della moto?

La società sta cambiando, ma quanto perderemo?

Non ho risposte a tutto questo, ma è bastato trascorrere poche ore con questi giovani per comprendere che è in atto una silenziosa mutazione.
 Nel frattempo rientrando a casa ho cercato di riflettere su una domanda che mi era stata posta:

- affronteresti un viaggio su una moto più piccola del tuo BMW R1200 GS ADV?

Alla domanda avevo risposto frettolosamente in modo affermativo, ma una volta a casa ho compreso che dietro quella domanda c'era qualcosa di più.

Spesso chi viaggia cavalca le proprie sicurezze viaggiando su una moto nuova o su una moto vecchia, ma di cui conosce l'affidabilità.
 Ma come si comporterebbe un viaggiatore se ad un tratto perdesse queste sue sicurezze?
 Nella discussione era emerso che un viaggiatore deve preparare il fisico, la mente e deve sentire la moto come fosse la prolunga del suo corpo. Sarebbe un enorme insuccesso abbandonare un viaggio perché ci si accorge di aver scelto la moto sbagliata.
 Ma tutte queste sicurezze quanto fanno bene alla mente libera e aperta di un viaggiatore?
 Siccome non sono un viaggiatore che si nasconde dietro a tante "chiacchiere" e che non si fa tante "paranoie", l'ho voluto provare.

40 giorni prima di partire ho iniziato il collaudo della mia Lambretta, restaurata nel 2012 e mai messa su strada. L'ho portata a fare la sua prima revisione e poi ho iniziato a guidarla dopo il lavoro, e nei week end, percorrendo 1400 km. In questi 40 giorni ho perso viti e dadi, ho forato 3 volte, ho rotto il filtro della benzina e dopo la rottura della vite che trattiene la rondella del tamburo posteriore ho perso anche pure la ruota posteriore, più tanto altro ancora. Per 4 volte in 40 giorni sono rientrato a casa con il carro attrezzi, ma ogni volta che sistemavo qualcosa sulla mia Lambretta, mi convincevo sempre più del fatto che la mia Lambretta stava diventando la moto perfetta per percorrere questo viaggio. Credo fermamente nei collaudi e per questo mi sono sempre spinto oltre, fino a superare i 500 km percorsi in un giorno con Alice (per fortuna era un sabato e abbiamo sfruttato la domenica per riposare).

Quali sono le cose che ho imparato in questi 1400 km di collaudo? Molto semplice:

- La giusta velocità di percorrenza da carichi è di 55 km/h
- Il peso dei bagagli deve essere limitato e quindi per questo abbiamo portato con noi la borsa [Ride-N-Dry di GUGLAtech](https://www.guglatech.com/categoria-prodotto/ride-n-dry/)
- Avevo un problema con le camere d'aria che ho bypassato con i tubless
- Ho perso così tante viti e bulloni durante il collaudo comprendendo che l'unica soluzione era impiegare dadi autobloccanti o loctite.
- Per non sporcare i getti del carburatore, dopo varie esperienze fatte con i filtri aggiuntivi in plastica, ho montato un filtro aggiuntivo in acciaio di una HARLEY DAVISON oltre ad utilizzare il filtro che calza la pompa del rifornimento della GUGLATECH
- Ho dovuto regolare la durezza della molla delle selle. Avendo le selle singole, ho notato che troppo morbida mi causava un dolore alla schiena che si percepiva già dopo i primi km. Troppo dura era forse peggio.
- Per sostenere una giornata in sella alla Lambretta era necessario prevedere una sosta ogni 60–70 km perché le vibrazioni erano devastanti.

Per quanto riguarda i ricambi ho portato come me:

- Fili delle utenze
- 3 candele
- Lampadine varie
- Kit di riparazione tubless e la pompa
- Viti e dadi di varie misure
- Qualche spezzone di filo elettrico
- Tutte le chiavi per le manutenzioni generali

Chi mi ha consigliato? Non conoscendo lambrettisti, mi sono affidato ai consigli di amici e alle mani esperte di due viaggiatori come Marco Giurin e Fabio Salini che ho stressato telefonicamente con le mie solite mille domande.

Ovviamente non sono mancati gli amici che mi deridevano quando raccontavamo di questa avventura, perché in molti erano convinti che non avrei concluso il viaggio.

E dove andremo?

Dopo tutto quello che è successo in Italia per via del COVID, penso che non ci fossero dubbi sulla destinazione del nostro viaggio. L'Italia è il paese più bello del mondo ed è il NOSTRO PAESE. Messo a dura prova dal COVID doveva per forza essere aiutato, e quale miglior modo di farlo se non attraversandolo in sella ad una moto italiana, soggiornando in strutture condotte dai locali per dare il nostro piccolo contributo alle realtà del posto.

Ma ora veniamo al viaggio.

Partiamo il 31 Luglio alle ore 4:30. L'aria del mattino è già calda, si perché siamo partiti nei giorni più caldi di Luglio. La tappa giornaliera è di 380 km e dobbiamo incontrare degli amici a Milano. L'Italia ci aspetta.

E' ancora buio e la strada è molto monotona sulla SR11, ma il suono del motore e le vibrazioni ci tengono svegli. Vediamo il lento scorrere dei paesi del vicentino e poi del veronese e piano piano l'ambiente muta passando dai grandi centri industrializzati, alle lunghe campagne coltivate. In lontananza il lampeggiante di una pattuglia della POLIZIA DI STATO che rimane ferma al centro della strada. Avvicinandomi alla pattuglia comprendo che nella notte ci deve essere stato un incidente e sulla careggiata sono rimasti abbandonati i detriti dell'auto. Proprio a pochi metri dalla pattuglia, improvvisamente l'anabbagliante anteriore inizia a lampeggiare per poi spegnersi. Ovviamente i poliziotti mi urlano di accendere il fanale anteriore che è acceso, ma che ha deciso proprio in quel momento di non funzionare. La pattuglia mi raggiunge in un attimo e mi ferma per il controllo dei documenti. I poliziotti sono entrambi arrabbiati perché pensano che la Lambretta non sia in regola, però dopo un rapido controllo dei documenti, non notando niente di anomalo. A questo punto ci scortano gentilmente alla prima uscita della tangenziale dove ci consigliano di sostituire la lampada. Smonto il fanale e sostituisco la lampada, che mi sembra non avere niente di anomalo. Accendo la Lambretta e provo il fanale, ma non funziona e quindi controllo i cavi e mi accorgo che c'è una brutta bruciatura su un lato dx del portalampade. Siccome le luci dell'alba hanno già fatto la loro comparsa, rimando la riparazione alla serata, e ripartiamo in direzioni Milano.

Raggiunta Vignate ci fermiamo a salutare gli amici di TOURATECH ITALIA. Incontrare Norberto, Barbara e Gabriele parlando di moto e di viaggi nel loro negozio è sempre un grande piacere, ma la strada ci chiama e quindi dopo una breve sosta proseguiamo verso Bobbio dove ci fermiamo sotto la vista del grande ponte Gobbo di Bobbio che sovrasta il fiume Trebbia, lungo 273 metri e composto da 11 archi diseguali tra loro. Fa molto caldo e sotto l'ombra del ponte ci sono molti motociclisti, alcuni dei quali trovano refrigerio nelle fresche acque del Trebbia. Molti motociclisti lo ammirano, ma pochi conoscono la leggenda che si racchiude dietro questo ponte, dove si narra che nel Medioevo la costruzione di un ponte venisse considerata un'opera prodigiosa, a volte così perfetta da far presagire che ci fosse dietro la mano del diavolo.

Così accadde anche per il Ponte Gobbo di Bobbio. Il suo nome GOBBO deriva da una famosa leggenda in cui si narra che San Colombano, rattristato poiché a causa delle piene della Trebbia non poteva giungere a Bobbio per evangelizzare gli abitanti della zona, venne visitato dal diavolo che gli offrì la costruzione di un ponte in cambio dell'anima di chi per primo l'avesse attraversato. Il santo accettò e durante una sola notte il ponte venne costruito con l'aiuto di undici demoni che sostenevano le arcate, ma poiché essi erano di diversa statura l'opera risultò "gobba". A San Colombano il ponte piacque ugualmente e con l'inganno mantenne fede all'accordo: fece, infatti, passare sul ponte il proprio fedele orso.

Dopo aver scattato qualche foto a pomeriggio inoltrato ci rimettiamo in sella. C'è ancora molta strada tortuosa e in salita da percorrere lungo il fiume prima di raggiungere la Liguria. Più ci avviciniamo alla Liguria e più le nuvole si chiudono e ci sovrastano lasciando spazio all'umidità che ci fa sudare tantissimo. Per fortuna arrivati sulla SP225, preferiamo deviare in collina lungo la SP333, che sale tortuosa sul monte lasciando spazio ad un po' di refrigerio, ma il caldo non tarderà a ricomparire in prossimità di Camogli dove solo la presenza delle numerose case colorate liguri ci distoglieranno la mente dalla forte umidità. Prima di raggiungere Rapallo, deviamo verso Santa Margherita ligure passando davanti alla splendida baia Cannone e raggiungendo Portofino dove ci concediamo un buon gelato passeggiando tra le case color pastello e le boutique del paese. E' sempre molto bello ammirare dalla piazzetta ciottolata di Portofino il castello Brown, passeggiando lungo la banchina e osservando curiosamente chi è seduto nei numerosi grandi yacht attraccati al porto.

Proseguiamo il nostro viaggio fino a Sestri Levante dove abbiamo appuntamento con Fabio Salini che ci ospiterà a Moniglia un paese che si raggiunge attraversando 3 lunghe gallerie a senso unico gestite da un semaforo che scandisce le partenze dei residenti. Il paese si affaccia su una lunga spiaggia, con la passeggiata a mare, il borgo ordinato, i campanili, il verde che la circonda.

Moneglia è perfetta per chi vuole stare lontano dalla frenesia e dai pericoli perché il traffico, lo stress, sono sempre tenuti alla larga. Il paese è servito da vari localini che offrono il meglio del pescato e che la sera punteggiano la linea di costa. Come ogni borgo marinaro ligure anche Moneglia ha il suo "caruggio" medievale che taglia in due il centro, stretto fra le case dalle facciate colorate con portali rinascimentali in ardesia scolpita e le due chiese a levante e a ponente del paese.

Quando ci siamo conosciuti io e Fabio è scattata subito un'amicizia e ci siamo sempre tenuti in contatto. In questo incontro abbiamo conosciuto la sua compagna Pamela con i quali abbiamo parlato di viaggi in un ristorantino mangiando succulenti pietanze liguri. La Liguria l'abbiamo girata per anni in moto, da Levante a Ponente in tutte le stagioni. Dopo la Sardegna l'abbiamo sempre considerata una delle nostre regioni preferite, perché sa donare in pochi metri delle baie cristalline con varie gradazioni di un azzurro del mare, a lunghe passeggiate in colline tra il verde di una flora rigogliosa tutto l'anno attraversando borghi marinari da fiaba.

L'indomani ci alziamo presto e dopo aver superato il Passo del Bracco ci dirigiamo verso le 5 terre che negli anni abbiamo avuto modo di visitare in auto, in moto, in traghetto in treno per poi raccogliere l'espressione massima della loro bellezza, percorrendole a piedi.

Il Parco Nazionale delle Cinque Terre, offre caratteristiche ambientali e culturali uniche: coste a strapiombo sul mare con baie e spiaggette, migliaia di chilometri di muretti a secco a segnare i terrazzi per la coltivazione della vite, i caratteristici rustici, i borghi medievali, i santuari, i sentieri panoramici sul mare e sui pendii. Se si aggiungono poi i pregiati vini liguri, il pescato fresco, la cucina e l'artigianato tradizionale, si coglie il valore di questi luoghi. Abbiamo percorso la strada panoramica che sovrasta il parco incontrando pastori che accompagnavano il bestiame e pescatori che rientravano con le ceste piene di pesce al porto.

Ci fermiamo a fare merenda a Portovenere caratteristica e famosa località di villeggiatura della Liguria, un esempio perfetto del connubio tra natura e architettura: dal lungomare che incornicia il porticciolo turistico all'infinita gamma di colori delle sue strette case, dalle ripide scalinate e dagli stretti vicoli all'estremità del promontorio delle Bocche dove svetta la [Chiesa di San Pietro](http://www.italia.it/it/media/tour-virtuali/tour-virtuale.html?no_cache=1&amp;stuid=442), di epoca paleocristiana.

Proseguiamo attraversando la versilia fino a raggiungere Pisa dove ci fermiamo a visitare la famosa torre della [cattedrale di Santa Maria Assunta](https://it.wikipedia.org/wiki/Duomo_di_Pisa), nella celeberrima [piazza del Duomo](https://it.wikipedia.org/wiki/Piazza_dei_Miracoli) di cui è il monumento più famoso per via della caratteristica pendenza, simbolo di Pisa e fra i simboli iconici d'Italia. Si tratta di uno dei monumenti più rappresentativi e visitati d'Italia con i suoi 3,9 gradi di inclinazione, i suoi 56 metri e 293 scalini.

Proseguiamo verso Lajatico per raggiungere il Teatro del Silenzio un anfiteatro naturale situato su una collina ad un chilometro e mezzo dal centro abitato; è un teatro completamente naturale, costituito essenzialmente da un laghetto, una volta utilizzato dagli agricoltori come abbeveratoio per gli animali, al cui centro campeggia una scultura monumentale di un artista contemporaneo, diversa per ogni anno, scelta in base al tema dell'edizione. Il tutto è circondato da blocchi di travertino toscano che ricorda un luogo di culto antico. Un panorama di ineguale bellezza che offre una visuale di 180 gradi sulle colline di uno dei versanti più belli del territorio.

Oggi pomeriggio c'è un caldo insopportabile, le cicale cantano e non si trova refrigerio neanche all'ombra dei grandi cipressi. Lasciamo Lajatico per raggiungere Radda in Chianti dove imbocchiamo l'Eroica. La Lambretta anche se carica si comporta bene sullo sterrato fino a che non sopraggiungono le prime salite dove in qualche occasione sarà necessario scendere dalla moto per aiutarla a superare pendenze per lei impegnative tra l'ombra dei cipressi. Ma dopo la salita c'è sempre la discesa che ci accoglie su panorami e vigneti mozzafiato che rappresentano uno dei passaggi più affascinanti della Toscana.

Lungo questo sterrato semplice e veloce, iniziano le prime rotture. Per primo si spezza il supporto del navigatore che riesco ad afferrare al volo, poi si spezza il supporto della GOPRO. Le vibbrazioni della Lambretta si sommano a quelle dell'asperità del suolo. Per fortuna mancano pochi km e a breve troveremo refrigerio nella piscina del B&B che abbiamo prenotato qualche decina di minuti fa, quando ad un tratto vedo volare alla mia destra la borsa [Ride-N-Dry GUGLAtech](https://www.guglatech.com/categoria-prodotto/ride-n-dry/), mentre alla mia sinistra vedo rotolare la borsa traforata nera e alcuni pezzi di ferro.

Mi fermo subito, ma il danno sembra ormai irreparabile. Purtroppo il portapacchi anteriore si è rotto e ho perso dei pezzi lungo la strada, che non riesco a trovare, ma quando tutto sembra ormai irreparabile, riesco ad assemblare i pochi pezzi recuperati dalla ghiaia e con delle fascette e un paio di viti che avevo portato con me riassemblo il portapacchi ricaricandolo dei 5,8 kg di bagaglio che abbiamo portato con noi e raggiungo la struttura in cerca di una saldatrice.

Mentre Alice fa il check in, io assieme ad un manovale della manutenzione della struttura, cerchiamo di recuperare la saldatrice, che ahimè non funziona, quindi con delle fascette ben posizionate cerco di bloccare il portabagagli che resisterà fino alla fine del viaggio.

Sono le ore 20.00 e mentre tutti si recano a cena, io mi butto in piscina proprio quando un addetto della struttura mi sgrida perché la piscina è stata chiusa alle ore 19.30. Rimango a mollo per pochi minuti, giusto il tempo di recuperare un po' di refrigerio. Questo momento di relax me lo sono proprio guadagnato.

Il giorno seguente partiamo all'alba raggiungendo Buonconvento per poi proseguire verso Montalcino riconoscibile dalle sue grandi mura medievali e dominato da un imponente castello, tra sinuose colline, Patria del famoso vino Brunello. Proseguiamo il nostro viaggio verso l'Umbria cheè l'unica regione dell'Italia peninsulare che non è bagnata dal mare: il suo territorio è quasi interamente montuoso con ripide montagne al confine con le Marche e con morbide ondulazioni collinari che intersecano tutta la vallata percorsa dal Tevere. Entro il pomeriggio dovremmo raggiungere Castelluccio, ma la vedo dura con la nostra Lambretta. Appena inizia la salita sono costretto a mettere in seconda marcia, per poi passare in prima. I tornanti li faccio in modo instabile e a tratti vedo una percorrenza oraria di 8 Km/h, eppure sono al massimo, più di così non posso spremere alla mia Lambretta, ma sono fiducioso e positivo. La salita non lascia scampo, le moto mi sorpassano e molti mi salutano. Ci impiegheremo quasi un'ora per raggiungere la piana di Castelluccio, dove ci aspetta questo spettacolare panorama. Giunti sul tetto dell'Umbria a 1450 mt. s.l.m. dove di fronte si erge l'imponente e maestosa sagoma del Monte Vettore che con i suoi 2.476 mt. è la cima più alta della catena dei Monti Sibillini. Le nuvole raramente lasciano spazio e pochi e deboli raggi di sole e a tratti cadono delle grosse gocce di pioggia. Ci fermiamo a scattare delle foto nella piana che ha una estensione di circa 15 km². Il vento si alza, segno che a breve inizierà a piovere e difatti raggiungeremo appena in tempo i locali lungo la strada dove troveremo riparo. Appena smette di piovere risaliamo in sella raggiungendo velocemente la struttura che ci ospiterà la notte. Scendendo verso valle attraversiamo paesi transennati, con impalcature che sorreggono edifici distrutti in quella devastante scossa del 30 Ottobre 2017. Il silenzio irreale viene rotto solo dai rumori provenienti dal vicino villaggio di prefabbricati che ospitano i pochi cittadini rimasti aggrappati a questa terra. E' un immagine di abbandono che non si vorrebbe vedere. Parlando con un anziano del posto traspare dalle sue parole il forte desiderio di ripartire subito dopo la scossa, che il tempo ha tramutato in rabbia trasformando in seguito in rassegnazione e sconforto.

Il giorno seguente, per la seconda volta in questo piccolo viaggio ci alziamo presto al mattino e siamo in sella alle ore 4:30. Oggi raggiungeremo Roma, e non vogliamo essere rallentati dal traffico e dai turisti. Nella notte è piovuto molto, ma le temperature sono rimaste comunque alte. Avvicinandoci alla periferia di Roma troviamo strade disseminate di buche, sporcizia e aiuole nel più totale abbandono. A tratti sembra di attraversare un qualche paese dell'Africa. Le cose migliorano solo dopo aver raggiunto il centro di Roma dove il traffico sembra inesistente alle ore 7:30 del mattino e di turisti neanche l'ombra.

Roma l'abbiamo visitata in varie occasioni, ma è sempre bellissima. Abbiamo deciso di raggiungere alcuni luoghi simbolo della capitale. Per primo l'imponente Altare della Patria, che custodisce la Salma del Milite Ignoto. Addossato al Colle Capitolino, il Monumento si muove in salita attraverso un'ampia scala, delimitata ai lati dalle fontane del Tirreno e dell'Adriatico, per poi allargarsi davanti all'Altare della Patria. Due rampe ascendenti portano all'imponente statua equestre in bronzo dorato di Vittorio Emanuele II, che poggia su un basamento con le statue delle città italiane più illustri. Ci fermiamo davanti al grande monumento bianco, ma veniamo ripresi dai militari di guardia che ci chiedono di allontanarci con la nostra Lambretta, perché li non possiamo parcheggiare. Ci spostiamo di qualche decina di metri e prima di essere ripresi dai militari riusciamo a scattare qualche foto.

Saliti in sella raggiungiamo velocemente il Vaticano, che si mostra nudo in una totale assenza di turisti. In lontananza la basilica di San Pietro, la più grande di tutte le chiese nella cristianità del mondo, una delle opere più famose dell'architettura rinascimentale. Proseguiamo verso il COLOSSEO dove i centurioni si ritrovano in gruppo sotto l'ombra del grande monumento avvolti nel più totale sconforto per l'assenza di turisti. Ci spiegano che sono mesi che non indossano i loro costumi, ma che continuano a ritrovarsi in quella piazza perché per loro è la loro casa.

Transiteremo davanti a molti altri monumenti, dall'inestimabile bellezza, del resto Roma rimane un museo a cielo aperto, una città unica che potrebbe sfruttare il suo potenziale in modo diverso e invece preferisce sprecarlo e abbandonarlo.

Raggiungiamo Castel Gandolfo accolti dal lago Albano dove molti romani si sono trasferiti proprio perché questo lago vulcanico ha un enorme vocazione turistica e le strutture ricettive sono accoglienti e sfarzose.

Proseguiamo verso sud raggiungendo Pozzuoli dove prendiamo il traghetto per raggiungere la prima isola di questo viaggio.

Sul piccolo molo ci sono molti turisti che attendono di salire in traghetto. Alcuni ci salutano incuriositi chiedendoci da dove veniamo e che viaggio stiamo compiendo. La nostra Lambretta incuriosisce simpaticamente molti, e nessuno teme o si trattiene nel rivolgerci qualche domanda o nel raccontarci che qualcuno in famiglia possedeva una Lambretta. Sul traghetto si raccomandano le precauzioni anti COVID, che vengono scrupolosamente seguite dalla maggior parte delle persone presenti. Dopo una breve attraversata raggiungiamo finalmente Ischia, isola vulcanica del Golfo di Napoli. È nota per le acque termali ricche di minerali. Le sorgenti termali sgorgano presso la spiaggia di Maronti, situata a sud. A est, sul fondale marino della spiaggia di Cartaromana dove si trovano anche dei resti romani. La spiaggia si affaccia sul medievale Castello Aragonese, collegato a Ischia da un ponte in pietra. Raggiunta la struttura che ci ospiterà nel paese di Forio e ci concediamo un bagno nella piscina termale. Usciremo per cena solo in tarda serata, sorpresi da una splendida luna piena che illumina le piccole vie nascoste del paese. Il centro paese accoglie i turisti con numerosi locali pieni, alcuni dei quali si presentano con lunghe file di clienti in attesa.

Passeggiamo per il centro storico raggiungendo il Torrione circondato dal mare sui 3 lati, la cui facciata è ricoperta da maioliche raffiguranti la passione di Cristo illuminate dalla luna che a volte scompare tra le nuvole.

Rientriamo in tarda serata venendo sorpresi all'uscita del ristorante da una sottile pioggerellina, che nella notte si alternerà a forti acquazzoni. Il giorno seguente prima di prendere il traghetto per Napoli, visitiamo il [Borgo di Sant'Angelo](https://www.infoischia.com/sant-angelo-ischia/) tra le case colorate, i tavoli all'aperto e i negozi di souvenir, per poi soffermarci ad osservare il Fungo di Lacco Ameno, un masso roccioso alto 10 metri che emerge dalle acque e la cui forma, come suggerisce il nome, ricorda appunto quella di un fungo.

Sbarcati a Napoli attraversiamo il centro città su una strada di sanprietrini malmessi, che ci impediscono di superare la velocità di 30 km/h. Ci impiegheremo più di un'ora a raggiungere la costiera amalfitana, tra un traffico caotico e numerosi rallentamenti causati dalle continue e spontanee inversioni di marcia causate dai locali, che in auto improvvisano questi cambi di direzioni bloccando la circolazione da ambo i lati. Corriamo tenendo sulla nostra sx uno dei vulcani attivi d' Europa che domina sul golfo di Napoli, il Vesuvio.

Nel frattempo raggiungiamo la Costiera Amalfitana, un tratto di costa lungo 50 chilometri, caratterizzata da ripide scogliere e da una costa frastagliata costellata di piccole spiagge e villaggi di pescatori color pastello. La strada costiera si snoda tra ville sontuose, vigneti terrazzati e limoneti a picco sul mare. E' un vero spettacolo dell' integrazione tra uomo e natura.

Raggiungiamo Sorrento edificata sulla scogliera che la separa dal suo affollato porticciolo. Sorrento è famosa per il panorama sul mare e per la piazza Tasso, costellata di caffè. Il centro storico è un groviglio di stradine.

Proseguiamo verso Positano famosa per le spiagge di ciottoli e stradine strette e scoscese ricche di negozi e caffè. La Chiesa di Santa Maria Assunta ha la cupola in maiolica e un'icona bizantina della Vergine Maria del XIII secolo. Continuiamo raggiungendo Amalfi, città che si trova in un ambiente naturale suggestivo sotto le ripide scogliere sulla costa sud-occidentale dell'Italia, e poi Ravello a 365 metri sopra il Mar Tirreno, nota per gli straordinari giardini sulle scogliere e poi ancora Maiori e Minori fino a raggiungere Salerno, dove ci dirigeremo verso Agropoli borgo cilentano, il cui nome deriva dal greco e significa "città alta" per la sua posizione arroccata su di un promontorio, ricca di storia, a partire dall'epoca greco-romana.

Ad Agropoli notiamo subito che cambiano le regole nei confronti della gestione e del monitoraggio del COVID, perché negli alberghi e nei ristoranti ti misurano la febbre, registrano il nominativo di ognuno con il relativo numero di telefono. Ci è capitato di assistere in più occasioni di persone che non hanno ottenuto l'autorizzazione ad accedere al ristorante dopo la misurazione della febbre. Il giorno seguente proseguiamo lungo la costa fermandoci a salutare l'amico Valerio Pnd a Lamezia Terme. Ci siamo contattati spesso sui social, ma non ci siamo mai visti di persone, e devo dire che è stato un vero piacere conoscere Valerio, un motoviaggiatore come noi, che ha sposato la passione per il vento sulla faccia e il desiderio di imparare ciò che la strada gli saprà donare.

Arriviamo nel primo pomeriggio a Tropea dove riusciamo a fare un bagno in questo mare [cristallino](http://www.italia.it/it/media/video/tropea-capo-vaticano.html) con una spiaggia dalla sabbia bianca lungo la costa degli Dei, ammirando panorami suggestivi. Come è nostra consuetudine, non prenotiamo mai la struttura che ci ospiterà, ma preferiamo recarci sul posto per poi prendere una decisione al momento. Purtroppo a Tropea c'è il pienone e non troviamo strutture libere vicino al mare. Solo dopo una lunga ricerca troveremo un camping che ci affitterà un bungalow per la notte.

In serata passeggiamo fino al [Santuario benedettino di Santa Maria dell'Isola](http://www.italia.it/it/media/tour-virtuali/tour-virtuale.html?no_cache=1&stuid=654&cHash=2037fd93c563db4b06b833f0df7bc84f), uno dei luoghi più fotografati di Tropea. Il Santuario sorge infatti su uno scoglio proprio davanti al paese e si affaccia sul suo mare limpido. Proseguiamo la nostra passeggiata lungo il centro città camminando tra i tanti palazzi del 600 e 700, ammirando la Chiesa di san Demetrio.

L'appuntamento alla seconda isola di questo viaggio è arrivato, infatti raggiungiamo Villa San Giovanni facendoci traghettare a Messina dove usciamo rapidamente dal centro città per recarci a salutare gli amici di ARPAX a Barcellona Pozzo di Gotto. Percorrendo la SS113, una bellissima strada in salita che attraversa una foresta piena di curve, alcune delle quali piastrellate dai sampietrini. Giunti sulla sommità delle colline inizia la discesa che ci condurrà a Villafranca Tirrena. Le prime curve in discesa sono fantastiche e scorrono veloci, ma noto fin da subito che il freno posteriore tende ad allungare, finchè ad un tratto smette completamente di frenare costringendomi a bloccare la Lambretta con tutte le armi a mia disposizione e quindi aziono con forza il freno anteriore, scalo le marce impostando la prima, e completo il quadro spingendo forte i piedi a terra modalità *Flinstones* andando comunque lungo in curva, ma riuscendo in qualche modo a completarla. Da lì, la discesa sarà un vero incubo, perché dovrò ridurre al massimo la velocità cercando di controllare al meglio l'andatura della Lambretta che carica in discesa non ne vorrà sapere di andare piano. Solo una volta arrivato a Barcellona, mi accorgerò di aver scoppiato le mie SALOMON nuove nella parte superiore del rivestimento, scucendo il rivestimento che le fissa alla suola.

Il primo pensiero che ho avuto è che il filo del freno si fosse allentato o che le ganasce si fossero surriscaldate, ma dopo aver salutato gli amici di ARPAX ed essere ripartito comprenderò ben presto che si trattava di qualcos'altro perché il freno continua a non funzionare.

Mi fermo ad un distributore per fare una verifica e provo a smontare la Lambretta cercando di capire cosa è successo. Non noto niente di strano. Il coperchio del tamburo posteriore è freddo, il cavo del freno è bene teso e non noto perdite di olii o altri liquidi. Dopo essermi confrontato con l'amico Ivano cerco di contattare il LAMBRETTA CLUB SICILIA che si rende subito disponibile ad aiutarmi, mettendomi in contatto con un meccanico e appassionato di Lambrette Franco Spagnolo di Capo D'Olando. Raggiungo Capo d'Orlando con non poche difficoltà visto che sono senza freni e devo attraversare alcune città. Appena arrivo a Capo D'Orlando, Franco smonta subito la Lambretta confermandomi che il problema era dovuto alla rottura del paraolio della ruota posteriore che aveva provocato la fuoriuscita dell'olio andando ad inzuppare le ganasce. Franco pulisce in modo accurato il tamburo e le ganasce asportando tutto l'olio e nel frattempo si informa su come procurarsi un paraolio. Purtroppo non ci sono paraolii nei paraggi. Ne trova uno a Trapani, quindi Franco mi consiglia di proseguire il viaggio raggiungendo la città dove potrò organizzare la riparazione della Lambretta. Sono le ore 20:30 quando ringrazio e saluto Franco raggiungendo l'hotel sotto una fitta pioggia, in un buio pesto. Ogni sera dopo la doccia, io e Alice ripercorriamo le giornate di viaggio e quando ripercorriamo la giornata appena trascorsa siamo felici perché pur essendo diversa rispetto alle precedenti, è stata appassionante, piena di sorprese e decisioni da prendere. Dovevamo proseguire il nostro viaggio verso Taormina incontrando degli amici, ma purtroppo siamo stati costretti a deviare, cogliendo questo imprevisto con il solito spirito che ci accumuna alla ricerca di nuove conoscenze. Il viaggio è meraviglioso proprio per questo.

Per tutta la notte è piovuto e il mattino si presenta fresco e imbronciato. Dopo aver caricato la Lambretta e averla accesa alla prima pedalata, facciamo il pieno di miscela e iniziamo questa giornata alla scoperta di questo mondo su strada, attraversando l'entroterra siciliano tra masserie e vigneti, raggiungendo Marsala dove ci attende un caro amico. Uscendo da Marsala transitiamo lungo le saline della laguna davanti all'isola di Mozia, dove dominano i mulini a vento e i numerosi cumuli di sale fotografati dai turisti di tutto il mondo.

È una giornata calda e quindi ci fermiamo all'ombra di un supermercato per sorseggiare una bibita. In Sicilia continuiamo ad incontrare appassionati di Lambretta che ci fermano e ci chiedono informazioni. In tutti i viaggi che abbiamo fatto, il contatto con le persone del posto ti fa sentire a casa. C'è sempre qualcosa che ti unisce, c'è sempre un elemento che accumuna le persone che incrociamo e questo continua a sorprendermi.

Nel frattempo ci mettiamo in contatto con Francesco Oddo, presidente del LAMBRETTA CLUB SICILIA il quale ci indica dove incontreremo l'appassionato, nonché grande esperto di Lambrette, Paolo scambiando i nostri riferimenti telefonici. Lungo la strada che ci separa da Paolo, ci ferma un lambrettista siciliano che avendoci riconosciuti dai social ci accompagna da Paolo.

Presto il garage di Paolo si riempie di appassionati della Lambretta, che ci vengono a conoscere. Sembra un giorno di festa e siamo sorpresi e un po' in imbarazzo, non volevamo creare tanto interesse, ma il bello deve ancora venire.

Intanto sotto le mani sapienti di Paolo, la Lambretta ritorna in sesto rapidamente. Ci viene sostituito il paraolio e le ganasce, che anche se ancora buone si erano inzuppate nuovamente di olio. Ma il momento difficile arriva al momento della richiesta del conto, si perché mentre per noi è una cosa naturale, per Paolo e per tutti i presenti sembra una offesa. Paolo mi consiglia di parlare del conto con il presidente Francesco Oddo, che continuiamo a sentire telefonicamente, e che non abbiamo ancora conosciuto. Dopo la riparazione veniamo accompagnati in una gelateria del centro dove consumiamo per la prima volta un buon gelato al gelsomino dalle dimensioni generose.

Nel frattempo chiediamo consiglio su dove alloggiare, ma Francesco ci dice che ha già organizzato tutto. Alloggeremo in un appartamento di uno dei soci del club, già preparato per l'occasione. Continuiamo a venire sorpresi dall'ospitalità e ci sentiamo sempre di più in debito e sempre più in imbarazzo.

Raggiunto l'appartamento a Valderice, parcheggiamo la Lambretta nel garage del proprietario affianco ad un'altra Lambretta e ad alcune auto d'epoca. E' un garage pregiato, e la nostra Lambretta così sporca fa decisamente brutta figura.

Nel frattempo siamo stati invitati a cena dal LAMBRETTA CLUB SICILIA, quindi ci concediamo qualche minuto di riposo e una doccia e in tarda serata raggiungiamo il ristorante a Scurati insieme a Paolo, Anna, Antonio e Salvatore. Le luci nella notte disegnano un paesaggio fantastico, con difronte il monte Cofano che si rispecchia sul mare. La natura in questo luogo sta dando il meglio di se e noi ne siamo affascinati.

Trascorriamo una serata serena e piacevole in compagnia del club composto da motociclisti appassionati di moto e viaggi, con il forte impegno nel club e negli eventi che organizzano nella loro amata Sicilia per tutti gli appassionati d'Europa.

Il giorno seguente ci concediamo una giornata di relax sulla spiaggia di San Vito lo Capo, davanti a questo mare stupendo baciati da un caldo sole. Rientrando a Valderice facciamo visita al paese e alla Tonnara proseguendo lungo la strada della Riserva dello Zingaro che abbiamo visitato anni fa. Purtroppo le ore scorrono veloci e non ci rendiamo conto che siamo in forte ritardo perché alle ore 18:00 abbiamo appuntamento in centro a Trapani con il LAMBRETTA CLUB SICILIA. Il tempo di una doccia e ripartiamo in compagnia di un folto gruppo di Lambrette condotto dal presidente Francesco Oddo che con la sua Lambretta 200 ci porta alla visita della città di Trapani percorrendo alcune vie del centro storico pieno di attrazioni che meritano di essere viste come il Palazzo Senatorio, le Cento Chiese, le Mura di Tramontana. Transitiamo affianco alla Torre Ligny, situata sulla punta più estrema della costa della città.

Ci fermiamo ad ammirare il Castello del Mare, alto ben 32 metri con 4 piani sovrapposti costruito sull'isola della Colombaia difronte alla città. Secondo la leggenda, il castello sarebbe stata edificato addirittura dai troiani, arrivati a Trapani dopo la conquista di Troia. Nell'Ottocento la struttura divenne una prigione dei borboni, per poi venire abbandonata. Osservare questa insenatura con le sue barchette colorate in questo mare calmo con sullo sfondo il castello, dona un grande senso di serenità in un quadro che sembra essere stato dipinto da un grande artista.

Come non bastasse la vista spettacolare appena ammirata, ci dirigiamo tutti assieme alle saline di Marsala dove osserviamo il lento calare del sole che piano piano scompare dietro gli alberi illuminando di rosso lo specchio d'acqua difronte a noi.

Concludiamo la serata in un vicino ristorante consumando del succulento pesce locale e dei cannoli siciliani superlativi, tra racconti di viaggi e grandi avventure vissute in questa terra fantastica.

In Sicilia e con i siciliani ho sempre vissuto dei momenti fantastici, che rimarranno indelebili nel mio cuore. Tutto ha avuto inizio quasi 30 anni fa quando in questa terra ho fatto il servizio militare. Durante i permessi, non potendo tornare a casa per via della lontananza, ho avuto modo di visitare questa terra assieme ad amici siciliani, percorrendo non solo la costa, ma anche l'entroterra, vistando le isole Eolie durante i periodi meno affollati e riuscendo a soggiornarci entrando a contatto diretto con le persone che le vivevano tutto l'anno. Poi negli anni ho rivissuto quei luoghi ed altri ancora, viaggiando in auto e in moto, in quasi tutte le stagioni, sapendo cogliere la crescita che nello scorrere del tempo, questa regione e i suoi abitanti hanno fatto in questa terra.

Quando si sta bene con degli amici il distacco è sempre difficile, e anche se abbiamo trascorso solo poche ore assieme a questi ragazzi del club, il distacco ci fa percepire un senso di vuoto.

Il giorno seguente consumiamo la colazione assieme ad Anna e a Salvatore e ripartiamo per il nostro viaggio transitando per il famoso borgo marinaro di Scopello caratteristico per i suoi faraglioni e per il mare cristallino e proseguendo per Mondello e la sua rinomata spiaggia.

Stanotte transiteremo in direzione della nostra terza isola e quindi in tardo pomeriggio ci dirigiamo verso Palermo dove un traghetto ci condurrà a Cagliari.

Arrivati in centro a Palermo mi dirigo verso la cattedrale per farvi visita, quando ad un tratto nel traffico caotico della città, la frizione diventa molle e sono costretto ad una fermata di fortuna a lato della careggiata. Osservo il filo e mi accorgo che si sta per rompere, ma appena lo tocco, me lo ritrovo in mano.

Prendo il kit dei fili che ho acquistato prima di partire e inizio la sostituzione, ma mi accorgo subito che nel kit ci sono 1 filo del freno anteriore, 1 filo del freno posteriore e 2 fili del comando dell'aria. Del filo della frizione neanche l'ombra. Probabilmente chi ha composto il kit ha commesso un errore.

Mancano 2 ore alla partenza della nave e quindi preferisco avvicinarmi al porto a piedi spingendo la Lambretta e poi con calma prenderò una decisione.

Raggiungiamo il porto in 20 minuti, camminando all'ombra dei grandi edifici del centro città.

Superato il check in spieghiamo all'addetto all'imbarco che devo sostituire il filo della frizione e quindi mi servirebbe un posto all'ombra dove parcheggiare la Lambretta per compiere la sostituzione. L'addetto smette immediatamente il controllo dei biglietti e si rende subito disponibile a trovarmi il posto all'ombra portandomi da bere e delle chiavi per la manutenzione in una cassettina nuova. Smonto i cofani della Lambretta e verifico i cavi che ho in dotazione. I fili dei freni sono corti, ma il filo del comando dell'aria è lungo abbastanza, anche se di diametro nettamente inferiore. Purtroppo questo filo non ha il fermo che serve per agganciare il filo alla maniglia. Verifico tra i ricambi che mi sono portato se riesco a trovare una soluzione e nel frattempo ci raggiunge l'amico Enzo Garofalo che saputo della nuova rottura ci ha raggiunti. Dovevamo incontrare Enzo a Palermo, ma purtroppo l'imprevisto ci ha costretti al cambio di programma. Anche Enzo porta con se delle chiavi per eseguire la riparazione, ma quando arriva ho quasi concluso e dopo un breve test rimonto i cofani della Lambretta e saliamo in nave pronti per salpare in direzione della Sardegna. Ci dispiace di non aver avuto modo di trascorrere più tempo in compagnia di Enzo. Ci saranno sicuramente altre occasioni in futuro.

Alcuni amici ci hanno chiesto di rimanere ancora qualche altro giorno in Sicilia, ma purtroppo da Palermo le navi per Cagliari salpano solo la domenica e il mercoledì e quindi la nostra è stata una scelta obbligata.

Anche su questa nave le regole di prevenzione al contaggio del COVID vengono ricordate al microfono continuamente in varie lingue e le persone sembrano adeguarsi in modo ligio. La nottata scorre in modo tranquillo e dormiamo fino al mattino dove all'alba possiamo già ammirare le coste della Sardegna.

Dopo l'attracco siamo tra i primi a scendere. Ormai Cagliari la percorriamo come fosse la nostra provincia. E' stata per alcuni anni la meta dei nostri viaggi sardi al sud e spesso la sera ci trovavamo con amici a cenare nei ristorantini lungo il corso.

Nel frattempo ci eravamo accordati con Nicola Manca che avremmo fatto visita al MAAN GARAGE di Cagliari dove ci ha accolti l'amico Matteo Murgia. Entrando in questo garage si percepisce subito la forte passione e l'arte che trasudano dalle mani di questi ragazzi. Il tempo è trascorso velocemente in compagnia di Matteo che da ogni pezzo di questo garage ha saputo raccontarci la sua provenienza e la sua storia, descrivendoci la sua visione dell'arte espressa modellando il ferro. Prima di lasciare il garage Matteo mi consegna uno dei fili della frizione di Nicola, perché dovrò sostituire il cavo della nostra Lambretta prima che si rompa. Usciamo da Cagliari raggiungiamo Torre delle Stelle, dove sostituisco il cavo della frizione nel parcheggio che ci ospiterà per la notte. Purtroppo il perno che si dovrebbe bloccare nella maniglia è troppo grande e quindi il giorno seguente a Villasimius mi reco in un officina e con una mola a disco riesco ad adattare il pezzo come fosse l'originale. Proseguiamo verso Costa Rei raggiungendo nel primo pomeriggio Bari Sardo dove ci sistemiamo rapidamente nella struttura per poi raggiungere la spiaggia di ghiaino e finire per farci cullare dalle quieti onde del mare in questa giornata dal clima africano.

Ci siamo fermati a Bari Sardo perché questa sera saremo ospiti a casa dell'amico Diego Della Scala e di sua moglie in compagnia di Alessio Ferrari e della sua famiglia.

Raggiungiamo la casa di Diego alle ore 20:00 e subito entriamo in sintonia con lui e con sua moglie. Sorseggiamo del vino in attesa di Alessio e intanto curiosamente Diego ci pone delle domane sulla nostra vita e sui nostri viaggi. Mi piace parlare di me, ma mi piace conoscere anche chi ho difronte e quindi spesso rivolgo delle domande a Diego che "slalona" proiettandole su di me o proponendomi un'altra domanda. A volte ci sono persone che fanno dei monologhi della propria vita, ecco Diego non parla mai di se, o almeno non lo fa con gli sconosciuti.

Penso che ognuno ha il suo personale modo di vivere e condivide i propri ricordi e ognuno dovrebbe comprendere e rispettare l'atteggiamento dell'interlocutore.

Ma anche se Diego parla poco di se, i suoi gesti mi fanno capire molto di lui; i suoi occhi che incrociano gli occhi di lei, le sue mani che ricercano di continuo il corpo della donna che gli è sempre affianco, che senza dubbio gli è stata affianco in momenti estremamente difficili, più di ogni altra cosa al mondo. Solo chi ha vissuto dei momenti difficili aggrappato alle poche cose che contano della vita, sa comprendere e leggere quei gesti apparentemente semplici, ma estremamente unici.

Ci sono poche cose che contano veramente nella vita e questa coppia di amici di Bari Sardo l'ha capito.

Il giorno seguente partiamo presto dalla struttura che ci ha ospitato per la notte perché oggi affronteremo il passo Genna Silana e vogliamo evitare di viaggiare con i 40°C del giorno precedente. Raggiunto il passo ci fermiamo a fare colazione nel bar SS125 quando giunge una coppia di coetanei su un [BMW R1200GS Adventure](/tag/bmw-r1200gs) che ci saluta. Parcheggiando le moto vicino scambiamo qualche parola e ci fa sorridere il fatto che siano stanchi per il centinaio di km appena percorsi in sella a quella straordinaria moto che è il GS. Preferiamo non dire niente di noi e del nostro viaggio consumando scherzosamente la colazione assieme.

Proseguendo il nostro viaggio raggiungiamo Cala Gonone per poi fermarci a pranzare a Porto Ottiolu. Qui conosciamo un giovane vespista con un PX200 che partito da Bologna ha raggiunto Livorno per poi traghettare ad Olbia. Quando gli raccontiamo il nostro viaggio ci fa i complimenti, ma ciò che lo sorprende sono le dimensioni del nostro bagaglio, tanto che inizialmente era addirittura incredulo e pensava si trattasse del bagaglio per la spiaggia.

Trascorriamo la notte a Monte Petruso in una villetta a pochi passi dal mare che abbiamo affittato per 3 giorni grazie agli amici Mara e Francesco. Nel frattempo la sera stessa ceniamo in compagnia degli amici Roberta e Riccardo di Perugia che sono in vacanza a Porto San Paolo nella loro casa. Il giorno successivo ci concediamo un'uscita in barca davanti all'isola di Tavolara, ma purtroppo lo scirocco ci costringe a rientrare in porto prima del previsto. Cogliamo la palla al balzo decidendo di percorrere in Lambretta la costa est della Sardegna verso nord per una passeggiata in centro ad Olbia, consumando in serata l'aperitivo sulla spiaggia di Golfo Aranci.

Nei giorni successivi visiteremo la costa Smeralda tra hotel e residenze di lusso, movida scintillante, boutique selezionate e mare cristallino, visitando Arzachena, Marinella, Porto Rotondo, Porto Cervo e San Pantaleo al mattino e riposando al sole davanti ad un mare cristallino nelle spiagge di Porto Istana, Capo coda Cavallo, e Cala di Volpe.

La Sardegna è stata la meta dei nostri viaggi per anni e molti di questi luoghi un tempo sconosciuti, oggi sono diventati delle mete di villeggiatura densamente popolate durante la stagione estiva. Noi preferiamo la Sardegna a Maggio o a Ottobre, quando il mare limpido e calmo dona il vero relax che questa terra e la sua gente sanno regalare nelle numerose sagre paesane in compagnia delle danze sarde, dei mamuthones consumando il porceddù, il torrone sardo e le seadas.

Oggi è sabato e lunedì Alice rientrerà a lavoro. Domani sbarcheremo a Livorno risalendo verso nord attraverso la valle del Chianti fino agli Appennini, oltrepassati i quali raggiungeremo Bologna attraversando le campagne ferraresi e veronesi fino a Vicenza dove si concluderà questo viaggio iniziato 17 giorni fa dopo 3416 km percorsi in territorio italiano con la nostra Lambretta 125CC da 5,5CV.

Questa esperienza è servita in primis a me e ad Alice, perché abbiamo acquisito una maggiore consapevolezza delle nostre possibilità e capacità sapendo spingerci oltre su vari fronti, in primis il bagaglio. Spero che questa esperienza sia servita anche a molti altri motoviaggiatori che spesso si nascondono dietro mille scuse per non partire. La passione alimenta ogni mente libera.

Quest'anno ero assolutamente convinto che l'Italia avrebbe avuto bisogno degli italiani e viaggiando per lo stivale ne ho avuto conferma. Purtroppo in questo viaggio ho visto una Italia abbandonata, sporca, impreparata ad affrontare questa estate. Questo COVID lascerà il segno nel nostro paese per molti anni.

Purtroppo rimane forte il divario tra regioni. Faccio solo un esempio; mentre in alcune regioni, per fare il pieno di benzina si utilizzano le APP, in altre regioni si può fare il pieno solo utilizzando i contanti (su strade secondarie). C'è bisogno di unità.
 Concludo con qualche nota; erano anni che non viaggiamo in Italia ad Agosto, e quest'anno ho notato delle pratiche che sembrano essere di uso comune.

Andando piano sono stato sorpassato da molte moto e ho notato che:

 1. molti viaggiano in moto a velocità elevate in maglietta o addirittura in costume, ritenendo la moto come una alternativa veloce e pratica all' auto dimenticando le possibili conseguenze di un impatto. Posso fare uno sforzo per comprendere il tragitto spiaggia/hotel, ma vedere scene di questo tipo su STRADE STATALI distanti dal mare, qualche domanda me la faccio
 2. Ho visto moto cariche all'inverosimile con bagagli su bagagli. Ho visto conducenti (non posso chiamarli motociclisti) che al semaforo "zampettavano" in un equilibrio instabile scongiurando la caduta. Consiglio a questi conducenti di fare uso dell'auto la prossima estate perché la moto richiede razionalità e qualche rinuncia per essere guidata in sicurezza cogliendo le emozioni che può trasmettere. Più è carica, più è pericolosa e meno emozioni regala, quindi perché scegliere la moto?
 3. Per concludere ho notato che L'impiego e l'utilizzo del casco non sono ancora chiari. Indossare il casco a mezz'aria o indossarlo senza allacciarlo non serve a niente. Ovviamente non spendo parole per chi non lo indossa e magari viaggia in 3 su un motorino.

L'Italia è un paese bellissimo, un museo a cielo aperto, ma pieno di paradossi che purtroppo non fanno bene all'immagine del Paese.

Concludo. Da questa esperienza è emerso che se si è desiderosi di vivere la libertà su due ruote lo si può fare su ogni mezzo, perché la forza trainante rimane dentro di noi.

Buona strada

Ispirato dall'amica motoviaggiatrice O.O.:

"*Chi giudica il mezzo senza scoprire il cuore e la passione di chi la guida, commette un grande errore.*"
