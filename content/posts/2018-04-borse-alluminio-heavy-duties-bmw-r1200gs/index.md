---
title: Borse laterali in alluminio Heavy Duties per R1200GS
slug: /2018/04/borse-alluminio-heavy-duties-bmw-r1200gs
date: "2018-04-12T00:13:06.000Z"
modified: "2019-04-03T11:02:00.000Z"
author: gabriele
featured_image: ./galleries/3/11.jpg
excerpt: "Recensione ed indicazioni per il montaggio delle borse laterali in alluminio Heavy Duties per BMW R1200GS: ottima qualità e capienza al prezzo giusto!"
opening: "Ho sempre voluto sostituire le BMW Vario con valigie laterali in alluminio ma sono sempre stato scoraggiato dal prezzo: fortunatamente ho scoperto l’esistenza delle Heavy Duties!"
categories:
- recensioni
- recensioni/valigie-e-borse-moto
tags:
- tag/accessori
- tag/bmw-r1200gs
- tag/borse-alluminio
- tag/borse-laterali
- tag/borse-moto
- tag/heavy-duties
- tag/valigie
- tag/valigie-alluminio
- tag/valigie-laterali
---
**Nota**: questo articolo è stato aggiornato il 18/05/2018 per aggiungere informazioni sul nuovo sito con e-commerce.

## Heavy Duties?

Heavy Duties è un’azienda nata in Romania dalla passione per il viaggio avventura su due ruote: dal 2007 [realizza prodotti testati in prima persona](https://heavyduties.ro/ourstory/) dai fondatori della società.

Oltre a valigie laterali in alluminio e relativi telai, Heavy Duties produce barre paramotore, cavalletti centrali, portapacchi, riser manubrio e [accessori vari](http://www.heavyduties.ro/accessories/).

In questo articolo mi soffermo sulla versione per BMW R1200GS 2004-12, ma esistono telai e borse adatti a tutte le principali super-enduro in circolazione… elencarle qui sarebbe inutile e rischierei di dimenticarne qualcuna, andate direttamente sul [sito ufficiale per scoprire modelli, accessori e prezzi.](http://heavyduties.ro/)

![Photo credits: Heavy Duties](./galleries/0/0.jpg "Photo credits: Heavy Duties")
![Photo credits: Heavy Duties](./galleries/0/1.jpg "Photo credits: Heavy Duties")
![Photo credits: Heavy Duties](./galleries/0/2.jpg "Photo credits: Heavy Duties")
![Photo credits: Heavy Duties](./galleries/0/3.jpg "Photo credits: Heavy Duties")
![Photo credits: Heavy Duties](./galleries/0/4.jpg "Photo credits: Heavy Duties")

### Acquisto e spedizione

Le valigie laterali e tutti gli accessori si comprano direttamente dal sito Heavy Duties, una volta piazzato l’ordine Heavy Duties mi ha contattato per pianificare pagamento e spedizione.

È **possibile pagare con bonifico bancario o PayPal**, la spedizione avviene tramite il trasportatore Atlassib con [ritiro in agenzia](http://www.atlassib.it/agenzie/) (38€) o consegna a domicilio (72€).

Ho acquistato la [coppia di valigie HD panniers](http://www.heavyduties.ro/panniers/) da **40/48 litri nere con doppia cerniera** (la borsa sinistra è sagomata per via del passaggio della marmitta) con rivestimento interno in polietilene e protezioni extra in plastica sui bordi, telaio specifico per la mia moto, per un **totale di 620€ + spedizione**.

Ho pagato con bonifico e scelto di ritirare in agenzia: dopo circa 48h un SMS mi ha avvisato della possibilità di ritirare i 2 colli (una scatola per le valigie ed una per il telaio). L’imballaggio è molto curato, dubito che il trasporto possa danneggiare i prodotti.

![Heavy Duties - packaging](./galleries/1/0.jpg "La scatola contente le valigie laterali Heavy Duties")
![Heavy Duties - packaging](./galleries/1/1.jpg "Le valigie sono ben protette da uno spesso strato di pluriball")
![Heavy Duties - packaging](./galleries/1/2.jpg "Uno strato molto spesso di pellicola aggiunge ulteriore protezione")
![Heavy Duties - packaging](./galleries/1/3.jpg "La scatola contente le varie componenti del telaio")
![Heavy Duties - packaging](./galleries/1/4.jpg "Bonus: oltre a viti, staffe e adesivi Heavy Duties spedisce una barretta di cioccolato locale!")
![Heavy Duties - valigie](./galleries/1/5.jpg "Le valigie sono davvero belle!")

### Montaggio e dettagli

Il montaggio del telaio sulla moto è piuttosto rapido e le istruzioni fotografiche inviate da Heavy Duties spiegano bene i passi da seguire per assemblare il tutto: unica pecca, non è chiarissimo dove usare alcune viti e spessori (nella fotogallery qui sotto cerco di sopperire a questa mancanza).

Montate le parti lasciando le viti molto lasche, una volta assemblato il tutto procedete al serraggio finale simmetricamente.

![Telaio Heavy Duties BMW R1200GS](./galleries/2/0.jpg "Il telaio Heavy Duties per BMW R1200GS è composto da 3 parti che arrivano imballate molto bene")
![Ferramenta Heavy Duties BMW R1200GS](./galleries/2/1.jpg "Dettaglio ferramenta telaio Heavy Duties per BMW R1200GS. Le due rondelle in basso a DX avanzano!")
![Guida montaggio Heavy Duties BMW R1200GS](./galleries/2/2.jpg "Indicazioni per il montaggio del telaio Heavy Duties per BMW R1200GS")

Le Heavy Duties si montano sul telaio mediante un sistema di attacchi solidali alle borse: in questo modo la linea della moto rimane abbastanza pulita quando si viaggia senza valigie laterali (al contrario dei telai Givi che hanno un sacco di protuberanze antiestetiche). Il fissaggio viene completato avvitando due pomelli situati all’interno di ogni valigia, non è quindi necessario utilizzare attrezzi particolari per rimuovere le borse dalla moto.

Una volta montate entrambe le valigie, la **larghezza totale della moto è di 94cm** abbondantemente sotto il limite consentito dalla legge (100cm) e decisamente meno di quanto accade con il sistema Touratech (103cm). Il manubrio della R1200GS è largo 90cm, per cui non bisogna fare troppa attenzione alla larghezza aggiuntiva.

La borse in versione BMW R1200GS 2004-12 (non LC) pesano circa 6kg e hanno una capienza di **48 litri per la valigia destra e di 40 litri per la sinistra**. Le dimensioni interne sono 47cm (larghezza) 24cm (profondità)  36cm + 6cm (altezza valigia + coperchio). La valigia con lo scasso marmitta è profonda 15,5cm nel punto più stretto.

Il coperchio in alluminio può essere dotato di chiusura a serratura doppia, oppure serratura singola e cerniera: io ho optato per la doppia serratura con la **possibilità di rimuovere completamente il coperchio**. Una singola chiave è in grado di aprire tutte le serrature.

L’interno delle valigie è foderato con uno strato di polietilene che protegge gli oggetti dagli urti contro le pareti di **alluminio spesso 2mm**; una guarnizione in gomma garantisce una chiusura perfetta del coperchio.

Esternamente la valigia è dotata di protezioni in plastica sugli spigoli, logo Heavy Duties in bassorilievo, adesivi catarifrangenti e passanti per il fissaggio di ganci o cinghie. Ho scelto di aggiungere delle protezioni extra in plastica sui bordi, per un totale di 30€.

Sono disponibili una coppia di maniglie in tessuto (26€ la coppia).

![Telaio marmitta Heavy Duties BMW R1200GS](./galleries/3/0.jpg "Il telaio Heavy Duties segue la marmitta della BMW R1200GS")
![Sistema fissaggio Heavy Duties](./galleries/3/1.jpg "Dettaglio del sistema di fissaggio delle valigie laterali Heavy Duties")
![Morsetti fissaggio Heavy Duties](./galleries/3/2.jpg "Questi morsetti si chiudono fissando le valigie al telaio")
![Pomelli chiusura valigie Heavy Duties](./galleries/3/3.jpg "I morsetti vengono aperti e chiusi agendo sui pomelli all'interno della valigia")
![Heavy Duties lato marmitta BMW R1200GS](./galleries/3/4.jpg "La valigia lato marmitta ha uno scasso, il volume scende da 48 a 40 litri")
![Interno valigia Heavy Duties](./galleries/3/5.jpg "L'interno delle valigie è foderato con uno strato di polietilene")
![Protezione e passanti cinghie Heavy Duties](./galleries/3/6.jpg "Dettaglio passanti cinghie e protezioni spigoli")
![Serratura e catarifrangenti Heavy Duties](./galleries/3/7.jpg "Dettaglio serratura e catarifrangenti ")
![Heavy Duties BMW R1200GS](./galleries/3/8.jpg "La valigia destra montata su BMW R1200GS")
![Heavy Duties BMW R1200GS](./galleries/3/9.jpg "Vista laterale valigia in alluminio Heavy Duties da 48 litri")
![Heavy Duties BMW R1200GS](./galleries/3/10.jpg "Le valigie Heavy Duties su BMW R1200GS")
![Heavy Duties BMW R1200GS](./galleries/3/11.jpg "Vista posteriore valigie Heavy Duties su BMW R1200GS")
![Heavy Duties BMW R1200GS](./galleries/3/12.jpg "Le valigie Heavy Duties viste dall'alto su BMW R1200GS")

### Considerazioni finali

Consiglio a tutti di comprare le valigie laterali in alluminio Heavy Duties: non hanno nulla da invidiare alla concorrenza nonostante il prezzo più basso del mercato!

Se come me possedete una coppia di valigie BMW Vario potrete venderle sul mercato dell’usato (Subito.it o Kijiji) e comprare le Heavy Duties aggiungendo una differenza minima.

#### Punti di forza

- prezzo basso (meno di 600€ per il modello in alluminio non verniciato senza accessori con telaio specifico R1200GS spedite in agenzia Atlassib)
- ottima qualità costruttiva
- telaio discreto e senza sporgenze (al contrario del telaio Givi)
- larghezza complessiva della moto di soli 94cm
- capienza totale 88 litri contro i 78 delle Vario

#### Migliorabile

- serrature che agiscono da cerniera quando sono chiuse (come le [Givi Trekker Outback](https://www.ebay.it/sch/i.html?_nkw=givi+trekker+outback+bmw))
- possibilità di sostituire i pomelli interni con viti a testa piatta per guadagnare spazio interno (al costo di usare una chiave per smontare le valigie)

#### Cosa manca

- un bauletto Heavy Duties in linea con le borse (e soprattutto con la stessa chiave)
- [cassetta porta attrezzi](https://amzn.to/2GQrPsN) da montare sul telaio dal lato senza marmitta
- borse interne di misura

**Nota**: questo articolo è stato aggiornato il 18/05/2018 per aggiungere informazioni sul nuovo sito con e-commerce.
