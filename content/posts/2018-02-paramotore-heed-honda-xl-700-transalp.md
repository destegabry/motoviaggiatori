---
title: Paramotore tubolare HEED per Honda XL 700 Transalp
date: 2018-02-12T23:07:26.000Z
modified: 2019-04-03T09:18:00.000Z
permalink: /2018/02/paramotore-heed-honda-xl-700-transalp
featured_image: /assets/uploads/2018/02/paramotore-heed-honda-xl-700-transalp/featured_image.jpg
excerpt: Abbiamo montato le crashbar tubolari specifiche per Honda XL 700 Transalp (08-15) prodotte da HEED, ecco le nostre istruzioni di montaggio e considerazioni sulle barre di protezione.
opening: Abbiamo montato le crashbar tubolari specifiche per Honda XL 700 Transalp (08-15) prodotte da HEED, ecco le nostre istruzioni di montaggio e considerazioni sulle barre di protezione e le borse da serbatoio.
author: gabriele
categories:
- recensioni
- recensioni/protezione-moto
tags:
- accessori
- heed
- honda
- honda-xl-700-transalp
- protezione
- transalp
---
Da pochi giorni il team MotoViaggiatori si è allargato, una Honda Transalp del 2012 è quasi pronta a partire per un nuovo viaggio primaverile! Prima di mettere le ruote fuori strada abbiamo deciso di aggiungere [la protezione già collaudata sulle 2 BMW R1200GS](/2016/09/paramotore-tubolare-heed-bmw-r-1200-gs/).

## Paramotore HEED Honda XL 700 Transalp (08-15)

L’ultima incarnazione della mitica Honda Transalp ripropone il classico motore Honda a V ben protetto dalla carenatura della moto. Allora perché montare un paramotore tubolare? In effetti le [protezioni tubolari HEED](http://amzn.to/2H9B8kd) (156€) servono soprattutto a proteggere la carenatura in caso di caduta, oltre ad offrire un buon punto di ancoraggio per le ottime [borse impermeabili in tessuto](https://ebay.us/zVTw73) (50€ la coppia) sempre offerte dalla polacca HEED.

Le barre vengono prodotte utilizzando macchinari CNC per la piegatura e tagliate con il laser; saldatura TIG e verniciatura a polvere completano un prodotto dall’ottimo rapporto qualità/prezzo.

Riverniciare o sostituire le carene ha un costo ben superiore a quello del [kit barre tubolari comprensivo di borse](https://ebay.us/zVTw73) (meno di 180€). Il paramotore allarga leggermente la moto senza essere troppo intrusivo, oltre a proteggere maggiormente i carter del cambio.

La spedizione è davvero veloce, dopo aver effettuato l’acquisto sul [negozio eBay HEED ufficiale](http://ebay.us/gyxuGc) e pagato in totale sicurezza con PayPal, ho ricevuto il codice di tracking GLS: in soli 3 giorni il pacco è arrivato direttamente dalla fabbrica situata in Polonia.

![Imballo paramotore HEED Transalp 700](/assets/uploads/2018/02/paramotore-heed-honda-xl-700-transalp/galleries/0/0.jpg "Il paramotore HEED arriva in una grossa scatola, perfettamente imballato")

## Informazioni per il montaggio

Purtroppo le istruzioni fornite da HEED sono molto sintetiche e sospetto che siano state tradotte dal polacco con Google Translate. Dopo aver sbagliato almeno 3 volte, siamo qui a spiegare per bene come montarle correttamente ed in poco tempo!

Il montaggio è un’operazione a portata di chiunque, si può tranquillamente effettuare da soli. Non servono attrezzi particolari:

- [cacciavite a stella medio](http://amzn.to/2Hb0mys)
- [chiavi fisse da 12 e 13](http://amzn.to/2o2H85t) (meglio averne una coppia per ogni misura)
- [chiavi esagonali da 5 e 6](http://amzn.to/2EDFth5)

Consigliamo l’acquisto di un [set di inserti con chiavi a bussola](http://amzn.to/2nV4Ml4): velocizza e semplifica le operazioni, oltre ad essere più economico rispetto alle singole chiavi.

Cominciamo smontando le carenature destra, sinistra e inferiore, come illustrato a pagina 79 e 80 del [libretto di uso e manutenzione ufficiale](http://www.hondaitalia.com/pdf/manuali/2010YM/Transalp.pdf).

![Manuale Honda Transalp - pagina 79](/assets/uploads/2018/02/paramotore-heed-honda-xl-700-transalp/galleries/1/0.png "Smontaggio e montaggio carenature laterali Honda XL 700 Transalp")
![Manuale Honda Transalp - pagina 80](/assets/uploads/2018/02/paramotore-heed-honda-xl-700-transalp/galleries/1/1.png "Smontaggio e montaggio carenatura inferiore Honda XL 700 Transalp")

A questo punto bisogna rimuovere le 2 viti situate sul canotto dello sterzo che reggono faro anteriore e quadro strumenti, sostituendole con le viti in dotazione più lunghe per fissare la staffa di collegamento anteriore. Si tratta di un braccio sagomato che passa sotto il faro della moto e permette l’ancoraggio delle barre tubolari.

**Attenzione**: la staffa deve essere ancorata sul lato destro della moto.

![HEED Transalp viti faro](/assets/uploads/2018/02/paramotore-heed-honda-xl-700-transalp/galleries/2/0.jpg "Le viti indicate dalle frecce vanno sostituite con quelle in dotazione alle barre paramotore HEED")
![HEED Transalp staffa faro](/assets/uploads/2018/02/paramotore-heed-honda-xl-700-transalp/galleries/2/1.jpg "La staffa di supporto anteriore montata. In rosso le viti da montare in questo passaggio, in verde la vite di fissaggio anteriore.")

Ora possiamo rimontare le carene laterali, seguendo a ritroso i passi del manuale Honda.

Per fissare solidamente le barre paramotore alla moto, è necessario rimuovere le due viti che sostengono il supporto carene e clacson.
Si svitano utilizzando due chiavi fisse da 12mm, ma prima di rimuoverle completamente bisogna sfilare i 2 connettori faston del clacson (situato sul lato sinistro della moto) prestando attenzione a non farlo cadere.

![HEED Transalp viti supporto carene](/assets/uploads/2018/02/paramotore-heed-honda-xl-700-transalp/galleries/3/0.jpg "Le viti indicate in rosso vanno sostituite con quelle in dotazione, a cui saranno fissate le barre paramotore")

Finalmente possiamo assemblare le barre laterali: iniziamo collegando la parte sinistra del paramotore al montante centrale del telaio della moto (punto 1 della prima foto) cercando di avvitare le due viti simmetricamente e **non stringendole troppo**; a questo punto possiamo collegare il paramotore alla staffa anteriore montata precedentemente (punto 2 della prima foto).

Ripetiamo le due operazioni per i tubolari del lato destro, facendo attenzione a non schiacciare il cavo della sonda lambda tra il collare del paramotore ed il montante centrale del telaio.

Inseriamo le 2 viti in dotazione sulla staffa del clacson ed avvitiamo il tutto sui fori dei supporti carene (punto 3 della prima foto), reinseriamo i faston del clacson.

**Attenzione**: la staffa del clacson deve essere a tra la staffa del paramotore e la testa della vite, altrimenti non sarà possibile rimontarla! Prima di proseguire verificare il funzionamento del clacson.

![HEED Transalp montaggio](/assets/uploads/2018/02/paramotore-heed-honda-xl-700-transalp/galleries/4/0.jpg "Montare il paramotore avvitando il collare intorno al montante centrale (1), poi avvitando la staffa anteriore (2) ed infine i supporti carene ed il clacson (3)")
![HEED Transalp staffa clacson errata](/assets/uploads/2018/02/paramotore-heed-honda-xl-700-transalp/galleries/4/1.jpg "Attenzione: la staffa del clacson va montata esternamente rispetto alla staffa del paramotore!")

Serriamo saldamente tutte le viti, rimontiamo la carena inferiore, piazziamo le borse laterali… e siamo pronti per il prossimo viaggio!

![Paramotore e borse HEED Honda XL 700 Transalp](/assets/uploads/2018/02/paramotore-heed-honda-xl-700-transalp/galleries/5/0.jpg "Paramotore e borse HEED per Honda XL 700 Transalp")

## Considerazioni e prodotti alternativi

Abbiamo montato le [barre paramotore HEED](https://ebay.us/zVTw73) da pochi giorni, ma possiamo già fare qualche considerazione:

- completano il look adventure della Honda XL 700 Transalp
- sembrano molto solide, quelle [testate su BMW R1200GS](/2016/09/paramotore-tubolare-heed-bmw-r-1200-gs/) hanno salvato i paracilindri ben 3 volte
- le borse laterali sono di ottima fattura e sono l’ideale per trasportare un [kit di pronto](http://amzn.to/2nUFRye) soccorso e le camere d’aria di scorta, ma non contate sull’impermeabilità dato che le cerniere sono di tipo tradizionale
- la verniciatura è ben fatta, ma si fa in fretta ad intaccarla

HEED produce [barre paramotore per tutte le serie di Honda Transalp](https://ebay.us/TPQNUu).

In alternative a quelle montate da noi, sono disponibili

- [PM Company](http://amzn.to/2nVjhW2): leggermente più economiche ma meno protettive, non permettono di montare borse
- [Givi TN455](https://ebay.us/KKpPbr): prezzo simile, Made in Italy, purtroppo non permettono di montare borse
- [SW Motech](http://amzn.to/2CfERct): un po’ più care, anche qui niente borse da serbatoio

Il nostro verdetto è ovviamente a favore delle crash bar HEED, [comprale su Amazon](http://amzn.to/2o5MAVt) oppure su [su eBay con il kit borse laterali](https://ebay.us/zVTw73).
