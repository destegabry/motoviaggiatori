---
title: "Esclusivo: primo contatto con il casco Caberg Levo"
path: /2018/12/esclusivo-primo-contatto-con-il-casco-caberg-levo
author: gabriele
featured_image: /assets/uploads/2018/12/esclusivo-primo-contatto-con-il-casco-caberg-levo/galleries/Caberg-Levo-wall.jpeg
excerpt: "Siamo andati a toccare con mano i modelli di pre-produzione del nuovo LEVO: ecco le prime impressioni sul casco Caberg per i motoviaggiatori esigenti."
opening: "<p>Siamo utilizzatori di caschi Caberg da diversi anni (<a rel=\"noreferrer noopener\" href=\"https://amzn.to/2QDbIDX\" target=\"_blank\">Duke II</a> e <a href=\"https://amzn.to/2Sd8XWO\" target=\"_blank\" rel=\"noreferrer noopener\">Tourmax</a>) e la presentazione ad EICMA 2018 di un nuovo modello a vocazione turistica non ha potuto che incuriosirci.</p><p>Il Caberg Levo è un casco modulare in fibre composite, dal peso contenuto e un’ottima ventilazione, caratterizzato dalla visiera panoramica che offre il campo visivo tra i più ampi della categoria.</p>"
date: 2018-12-20T09:29:14.000Z
modified: 2019-04-03T14:34:00.000Z
categories:
- recensioni
- recensioni/caschi
tags:
- caberg-helmets
- caberg-levo
- casco
- made-in-italy
- sicurezza
---
## Caberg: una storia italiana

La società nasce a Bergamo nel 1974, il nome apparentemente straniero è in realtà l’azzeccata combinazione delle parole **CA**schi e **BERG**amo.

Da sempre specializzata in caschi da moto realizzati a mano in Italia, Caberg Helmets è ancora oggi un’azienda familiare amministrata da manager esterni di provata esperienza.

Visitiamo la sede di Azzano San Paolo, situata a pochi chilometri dalla città alta di Bergamo. Qui avvengono tutte le fasi di produzione dei caschi: dagli sketch preparatori ai prototipi stampati in 3D, dalla produzione delle calotte al completo assemblaggio.

Durante la visita conosciamo il direttore commerciale Andrea Donghi, che ideato e sviluppato il casco LEVO negli ultimi 3 anni con obiettivi molto precisi: leggerezza, silenziosità, ventilazione, ampia visibilità ed elevato rapporto qualità/prezzo.

![MotoViaggiatori davanti alla sede Caberg](/assets/uploads/2018/12/esclusivo-primo-contatto-con-il-casco-caberg-levo/galleries/DSC00139.jpeg "MotoViaggiatori davanti alla sede Caberg")
![Andrea Donghi ci svela tutti i segreti del Caberg Levo](/assets/uploads/2018/12/esclusivo-primo-contatto-con-il-casco-caberg-levo/galleries/DSC00140.jpeg "Andrea Donghi ci svela tutti i segreti del Caberg Levo")
![Montaggio visiera Pinlock](/assets/uploads/2018/12/esclusivo-primo-contatto-con-il-casco-caberg-levo/galleries/DSC00146.jpeg "Montaggio visiera Pinlock")

## Levo: nato per viaggiare

Il punto forte di questo casco è la **visiera panoramica** che offre un campo visivo pari a 338cm² ed un angolo di visione verticale di 82°; queste cifre dicono poco se non confrontate con altri caschi modulari, che solitamente offrono rispettivamente meno di 300cm2 e 60°.

Basta indossare il casco per capire come questi numeri si traducano in vantaggi concreti per il motoviaggiatore: si prova subito una sensazione di apertura, il campo visivo è molto più ampio, si riesce a guardare bene il quadro della moto senza bisogno di abbassare la testa.

![Il punto forte del LEVO è la visiera panoramica](/assets/uploads/2018/12/esclusivo-primo-contatto-con-il-casco-caberg-levo/galleries/Caberg-Levo-visor.jpg "Il punto forte del LEVO è la visiera panoramica")

L’equipaggiamento di serie del Caberg LEVO è completato da **visiera parasole** a scomparsa e **lente antiappannamento** Pinlock® Max Vision.

La **calotta** esterna del LEVO è realizzata in fibre composite (fibra di vetro e kevlar), il LEVO CARBON è interamente in fibra di carbonio (mentoniera in policarbonato). Per entrambe le versioni sono disponibili due misure di calotta esterna che coprono rispettivamente le taglie XS-S-M e L-XL-XXL.

Gli **interni** sono ipoallergenici, completamente asportabili e lavabili. La spugna dei guanciali ha una forma anatomica e sono ricoperti da uno strato di tessuto Coolmax®, materiale fresco e traspirante.

La calotta interna del casco ospita i canali del **sistema di ventilazione**, composto da due prese d’aria anteriori e due estrattori posteriori che possono essere chiusi in caso di pioggia.

Il Caberg LEVO permette di **viaggiare in sicurezza** anche con la mentoniera aperta: ha superato i test di omologazione sia per i caschi integrali che per quelli jet (normativa ECE 22.05 P/J).

Sono presenti alloggiamenti per ospitare altoparlanti e microfono dei più diffusi modelli di **interfoni**, il profilo dei guanciali permette di indossare occhiali con facilità. L’**ergonomia** è ben studiata e l’utilizzo del casco è molto intuitivo: non sarà un problema aprire la mentoniera, regolare la visiera parasole, bloccare la mentoniera in posizione aperta o gestire le prese d’aria.

## Verdetto

La prima impressione che trasmette il casco è di solidità e ottima qualità costruttiva… ma non crediamo nelle recensioni scritte dopo un utilizzo rapido e approssimativo, figuriamoci quando si tratta di un casco che ha bisogno di essere provato ad andature e climi diversi!

Continuate a seguirci, nei prossimi mesi il Caberg LEVO ci accompagnerà in tutti i nostri itinerari e saremo in grado di offrire un giudizio oggettivo.

## Prezzi e disponibilità

Mentre scriviamo questo articolo Caberg non ha ancora avviato la produzione di massa del LEVO, le unità che abbiamo ricevuto per i test sono versioni di pre-produzione.

Al momento del rilascio ufficiale il LEVO sarà disponibile nei colori bianco, nero opaco, giallo alta visibilità, grafica flow; la versione LEVO CARBON avrà la calotta con la trama del carbonio a vista e la mentoniera nera opaca.

![Caberg Levo – White Metal](/assets/uploads/2018/12/esclusivo-primo-contatto-con-il-casco-caberg-levo/galleries/Caberg-Levo-White-Metal-1.jpg "Caberg Levo – White Metal")
![Caberg Levo – Black Matt](/assets/uploads/2018/12/esclusivo-primo-contatto-con-il-casco-caberg-levo/galleries/Caberg-Levo-Black-Matt.jpg "Caberg Levo – Black Matt")
![Caberg Levo HI VIZION](/assets/uploads/2018/12/esclusivo-primo-contatto-con-il-casco-caberg-levo/galleries/Caberg-Levo-HI-VIZION.jpg "Caberg Levo HI VIZION")
![Caberg Levo FLOW](/assets/uploads/2018/12/esclusivo-primo-contatto-con-il-casco-caberg-levo/galleries/Caberg-Levo-FLOW.jpg "Caberg Levo FLOW")
![Caberg Levo CARBON](/assets/uploads/2018/12/esclusivo-primo-contatto-con-il-casco-caberg-levo/galleries/Caberg-Levo-CARBON.jpg "Caberg Levo CARBON")

Taglie calotta piccola:

- **XS** 53/54cm
- **S** 55/56cm
- **M** 57/58cm

Taglie calotta grande:

- **L** 59/60cm
- **XL** 61/62cm
- **XXL** 63/64cm

I prezzi (IVA inclusa) consigliati al pubblico sono:

- **€389,99** Levo composite fibre
- **€409,99** Levo composite fibre HI VIZION
- **€429,99** Levo composite fibre FLOW graphic
- **€479,99** Levo CARBON

Di certo il LEVO non è economico, ma le caratteristiche uniche e la qualità di materiali e finiture lo rendono un prodotto dal **rapporto qualità/prezzo decisamente elevato** ed in grado di competere con caschi di prezzo superiore.
